---
templateKey: post.template
title: 11 minuten beweging redt je leven!
Subtitle: Grootste onderzoek ooit onder 30 miljoen mensen
date: 2023-07-19T11:13:25.645Z
headerPhoto: map-image-img-11-minuten-header-jpg-bron-pixabay-com-onderschrift-11-minuten-header
onderwerp: human
auteur: Monique Siemsen
tags:
  - beweging
  - dagelijkse beweging
  - kanker
  - risico overlijden kanker
  - gezondheidsrisico's
  - gezondheid
  - hart-en vaatziekten
  - wetenschappelijk onderzoek
---
*Door Daniël de Leuw*

**\
Goed nieuws voor de niet zo actieve medemens. Lichaamsbeweging is goed voor de gezondheid, dat mag bij iedereen wel bekend zijn. Maar hoeveel minuten beweging per dag zorgt nu eigenlijk voor een significante verlaging van de kans op vroegtijdig overlijden?** 

De universiteit van Cambridge zocht het uit en de uitkomst is geruststellend voor iedereen met chronisch tijdgebrek. De onderzoekers bundelden de uitkomsten van 196 onderzoeken, waardoor de gegevens van maar liefst 30 miljoen deelnemers konden worden samengevoegd. De conclusie: slecht 11 minuten matig intensieve lichaamsbeweging per dag, is al voldoende om de risico’s op voortijdig overlijden te verlagen met 23%. Door die 11 minuten loop je dus een kwart minder risico op overlijden aan kanker of hart- en vaatziekten! 

**11 minuten beweging redt 2 miljoen mensenlevens**

Uit het onderzoek bleek dat deze elf minuten lichaamsbeweging gevolgen heeft voor meerdere ziekten: de kans op hart- en vaatziekten, nog altijd de grootste oorzaak van overlijden wereldwijd, neemt bijvoorbeeld af met 17%, de kans op kanker gemiddeld met 7%. Sterker nog: zou iedereen deze 11 minuten beweging per dag aanhouden: dan zou 1 op de 10 doden aan kanker en hart- en vaatziekten worden voorkomen. Wereldwijd betekent dit, dat bijna 2 miljoen mensen per jaar gered kunnen worden met deze 11 minuten. 

![Iedere dag 5,5 minuten heen en weer een boodschapje doen op de fiets. Of natuurlijk wandelend. En je hebt een kwart minder kans te overlijden aan kanker of hart- en vaatziekten.](/img/11-minuten-4.jpg "Pixabay.com")

Wanneer men het aanbevolen dubbele aantal minuten zou bewegen, 150 minuten per week, zou men nóg betere resultaten boeken. Opvallend is, dat als we meer bewegen dan die 150 minuten, de positieve effecten steeds minder toenamen. Dat echter al bij 75 minuten matig intensieve lichaamsbeweging, zulke grote verbeteringen plaatsvinden, was voor de onderzoekers zelf ook een verrassing.

**Dagelijks een beetje of wekelijks 1,5 uur? Maakt niet uit!**

We horen je denken: wat is dan matig intensieve lichaamsbeweging? Gelukkig hoort hier al de meest genoten lichaamsbeweging onder: wandelen. Ook fietsen, dansen of een rustig potje tennis valt onder deze categorie. Elf minuten meespelen met de (klein)kinderen is zelfs al voldoende.

![Ook spelen met de kinderen of kleinkinderen telt mee als die levensreddende 11 minuten beweging per dag.](/img/11-minuten-2.jpg "Pixabay.com")

Overigens, het gaat hier over het gemiddeld aantal minuten per dag. Uit ander Brits onderzoek, gedaan aan de hand van de aanbevolen 150 minuten lichaamsbeweging per week, bleek dat men die met een gerust, en daarmee gezonder, hart kan uitsmeren over de verschillende dagen van de week. Wanneer je in één of twee dagen die 2,5 uur zou bewegen, is het risico op hart-en vaatziekten even groot (of klein!) als wanneer je het zou verspreiden over de gehele week. Daarmee kan het advies van de Britse gezondheidsdienst NHS over gelijkmatige spreiding, de prullenbak in.

Met deze uitkomsten in het achterhoofd, is de smoes van tijdgebrek in elk geval verleden tijd, want eerlijk is eerlijk: 75 minuten matig intensieve lichaamsbeweging per week, dat moet toch wel te doen zijn. 

*Gepubliceerd op 19 juli 2023*

*Bron: Non-occupational physical activity and risk of cardiovascular disease, cancer and mortality outcomes: a dose–response meta-analysis of large prospective studies Cambridge University, Verenigd Koninkrijk*